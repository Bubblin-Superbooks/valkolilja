<div class="leaf flex"><div class="inner justify"><p>--- Se käsitys nyt ei ole yleinen!</p><p>--- Eihän koskaan voi tulla onnelliseksi tekemällä väärin, arveli Anna.</p><p>--- Tiedän kyllä niitä, jotka ovat koettaneet sitä tietä ja näyttäneet onnistuvan… paremmin kuin muut.</p><p>Anna, joka tietysti oli kuullut hänen tarinansa, ihmetteli, ajatteliko hän vaimoaan ja sitä miestä, joka oli ryöstänyt hänet häneltä. Ja hänen sydämensä lämpeni osanotosta ja harrastuksesta tuota yksinäistä miestä kohtaan.</p><p>--- Ei se onni, joka saavutetaan vääryydellä, voi olla oikeaa onnea, sanoi hän.</p><p>Tohtori hymyili hänelle tapaisekseen melkein ystävällisesti, vaikka tietysti hänen ystävällisyyteensä oli sekoittunut ivaa.</p><p>--- Saatan ymmärtää, että nuo mietelmät rakentuvat pitkän, kahdeksantoista vuotta kestäneen ajan rikkaille kokemuksille.</p></div> </div>