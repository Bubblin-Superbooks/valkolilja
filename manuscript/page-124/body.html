<div class="leaf flex"><div class="inner justify"><p>Sisarukset kulkivat jään yli äänettöminä. Anna katsahti silloin tällöin salaa veljeensä. Eihän hän koskaan ollut iloinen, mutta hänen kotiintulostaan saakka hän oli tuntunut Annasta kerrassaan alakuloiselta, ja Anna ihmetteli huolestuneena, oliko hän pahoillaan jostakin erikoisesta, ja mitä se siinä tapauksessa mahtoi olla.</p><p>--- Oletko pahoillasi jostakin? kysyi Anna vihdoin, heidän tultuaan metsään ja kävellessään kapeata kuusten välistä polkua.</p><p>Siinä he eivät voineet kulkea vieretysten. Erik astuskeli edellä Annan seuratessa jäljessä.</p><p>--- Pahoillani? Se on liian vähän sanottu.</p><p>--- Sano minulle, mitä se on! pyysi Anna herttaisen osaaottavalla äänensävyllä.</p><p>--- Sitä ei ole helppo sanoa.</p><p class=" stretch-last-line ">Huolimatta tuosta vähän lupaavasta vastauksesta Anna ymmärsi kyllä saavansa tietää, mikä häntä painoi. Hän aavisti veljensä pyytäneen häntä kanssaan kävelylle</p></div> </div>