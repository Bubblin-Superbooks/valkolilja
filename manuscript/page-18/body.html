<div class="leaf flex"><div class="inner justify"><p>Myrsky yltyy, isä.</p><p>--- Niin oikea myrsky aina tekee illempana.</p><p>--- Se tulee tuntumaan aukealla.</p><p>--- Sen yli ajamme pian. Mutta ota tuolta loimi, jos sinun on kylmä.</p><p>--- Kylmä! sanoi Brita sellaisesta epäluulosta loukkaantuneena.</p><p>Tyytyväinen vilahdus näkyi isän kasvoilla. Hän piti reippaudesta.</p><p>Sitten he tulivat tasangolle, joka kulki pitkin järven rantaa. Matalammilla seuduilla sitä ei olisi ajatellut tasangoksi, niin pieni se oli, mutta tässä metsäisessä vuorimaisemassa se teki sangen huomattavan erotuksen.</p><p>Kävi kuten isä oli luvannut, päästiin pian tasangon yli, ja pian olivat rattaat metsän suojassa.</p><p>--- Luulen että poikkeamme Borgiin, minulla on nuoremmalle Clareukselle asiaa, sanoi Sander, kun he olivat tulleet syrjätielle, joka erosi suuresta maantiestä.</p></div> </div>