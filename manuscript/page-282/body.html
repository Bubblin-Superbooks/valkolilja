<div class="leaf flex"><div class="inner justify"><p>--- Sinä lopetat leikin, ymmärrätkö?</p><p>--- Vai niin. Teenkö niin? Erik pudisti häntä. Nopeasti riuhtaisten
Allan vapautui.
--- Mitä pahaa olen tehnyt hänelle? Näethän itse, miten iloinen hän on minun seurassani.</p><p>--- Sehän se juuri minua raivostuttaa. Sinä leikit vain, mutta hän… ottaa kaikki vakavalta kannalta. Ellet sinä tarkoita totta, niin lopeta leikki mitä pikemmin sen parempi. Hän on liian hyvä sinun leikkikaluksesi. En ole torunut sinua sinun entisistä kepposistasi, mutta… minun sisareni saat jättää rauhaan!</p><p>Allanin silmissä välähti; näytti ikäänkuin hän olisi aikonut vastata, mutta sitten hän muutti mieltä ja oli vaiti.</p><p>--- Vetoon kunniantuntoosi, että joko teet leikistä totta tai vetäydyt pois.</p><p>Allan oli ääneti, mutta näytti saaneen jonkin päähänpiston.</p></div> </div>