<div class="leaf flex"><div class="inner justify"><p>--- Katsooko neiti aina ihmisten sieluun tuolla tavalla? kysyi hän yht'äkkiä.</p><p>Tohtori ei ollut katsonut Luciaan, niin että Lucia ei luullut hänen huomanneen hänen katselleen häntä. Hän tunsi tulleensa ilmi, mutta ei joutunut siitä hämilleen.</p><p>--- Minkätähden tohtori koettaa näytellä tunteetonta? kysyi hän.</p><p>Terävä katse iski häneen tohtorin pienistä, himmeistä silmistä, jotka tavallisesti huolellisesti kätkivät sen, mitä hänen sisällään mahdollisesti liikkui.</p><p>--- Mistä te tiedätte sen olevan näyttelemistä? Lucia kohtasi pelotonna hänen katseensa ja hymyili.</p><p>--- Eikö se sitten ole?</p><p>Tohtori mutisi jotakin ja käänsi pois kasvonsa. Lucia ei oikein kuullut, mutta luuli, että kirous oli päässyt tohtorin huulilta. Hän nauroi.</p><p>--- Mitä nyt? kivahti tohtori.</p></div> </div>