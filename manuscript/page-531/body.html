<div class="leaf flex"><div class="inner justify"><p class="no-indent  ">Hän vapahtaa täydellisesti.</p><p>Allan näki, miten Anna lepäsi siinä varmuudessa, hän näki, kuinka se oli hänen elämänsä kuolemassa. Ulkona valkeni yhä enemmän.</p><p>--- Tuleeko sinulle liian viileä? Suljenko ikkunan?</p><p>--- Ei, ei. On niin ihanaa.</p><p>Yht'äkkiä muuttui kaikki väri ulkona. Itse auringon nousua ei näkynyt ikkunasta, mutta näkyi, että oli tullut auringonpaistetta avaruuteen. Yksinpä Annan kalpeille kasvoillekin laskeusi heikkoa värihohdetta, mutta se tuli yksinomaan ulkoapäin.</p><p>--- Allan, rakkahin!</p><p>Allan kumartui lähemmä kuullakseen paremmin tuon heikon äänen ja siten, että Anna myöskin voisi nähdä hänen kasvonsa.</p><p>--- Olisin tahtonut tehdä sinut niin onnelliseksi… aloitti hän.</p><p class=" stretch-last-line ">Allan odotti hiljaa jatkoa. Anna pani kätensä hänen</p></div> </div>