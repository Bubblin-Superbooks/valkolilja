<div class="leaf flex"><div class="inner justify"><p>Anna kuunteli unohtaen rakkaimman ystävänsä surun tähden oman surunsa.</p><p>--- Ei minulla ollut aavistustakaan, että hän kärsi mitään sellaista!
Hänhän on aina niin iloinen.
--- Siinäpä juuri on tuo hänessä oleva suuremmoisuus, sanoi Allan.</p><p>Anna makasi hiljaa ja mietti. Sitten hän käänsi katseen mieheensä.</p><p>--- Kertoiko hän sen sinulle vastaukseksi kosintaasi?</p><p>--- En ole koskaan häntä kosinut.</p><p>--- Etkö? Mutta kuinka sitten voit tietää, että hän ei ole lohduttautunut?</p><p>Allan kohautti olkapäitään.</p><p>--- Sellaisen tuntee, sanoi hän.</p><p>Anna seurasi omaa ajatuksenkulkuaan. Allan olisi ehkä voinut saada Lucian, jos hän olisi kosinut. Varmasti olisikin. Hän olisi voinut voittaa hänet nyt, jos hän olisi vapaa. Hän tuli tästä ajatuksesta hyvin kalpeaksi, ja hänen silmiinsä tuli tuskainen ilme.</p></div> </div>