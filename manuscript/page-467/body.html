<div class="leaf flex"><div class="inner justify"><p>Anna punastui kätkien kasvonsa Allanin olkaa vasten, ja Allan hyväili hänen päätään.</p><p>--- Onko minua niin vaikea nähdä? Mutta se käy kai vaikeammaksi! lohdutti hän hänelle ominaiseen hellyyden ja iloisuuden sekaiseen tapaan.</p><p>Hän käänsi Annan pään niin, että saattoi nähdä häntä kasvoihin.</p><p>--- Ahaa, nyt olen saanut väriä poskillesi, luullakseni! sanoi hän riemuiten ja suuteli noita hieman vapisevia huulia.</p><p>Miten rakkauden kaltaista tämä olikaan! Anna ihmetteli yhä, että se voi olla niin samanlaista, kun se ei kuitenkaan ollut sitä.</p><p>Erik tuli sisään, ja heti sen jälkeen Augusta kahvitarjottimineen.</p><p>Allan nousi notkeasti polvistuneesta asennostaan.</p><p>--- Saat suoda anteeksi, että harjoitan hieman madonnan palvontaa, sanoi hän Erikille.</p></div> </div>