<div class="leaf flex"><div class="inner justify"><p>Hän erotti sanat ja huomasi Annan äänessä sydämellisen kaihon salaperäisyyden.</p><p>Annan laihtunut valkopukuinen olento näytti Allanista vaaleassa päivänhämyssä melkein epätodelta. Hän tunsi pistoksen sydämessään. Hän ei pitänyt siitä, että Anna näytti noin haihtuvalta, ja että hän lauloi noin.</p><p>Allan kosketti lukkoa herättääkseen Annan huomiota, ja tämän kääntyessä
Allan meni hänen luokseen.
--- Mistä rististä sinä laulat?</p><p>--- Meillä on kai jokaisella omamme, vastasi Anna vältellen.</p><p>--- Sitä en juuri tiedä, vastasi Allan huolettomasti, ikäänkuin hän puolestaan ei tietäisi siitä mitään.</p><p>Allanista tuntui niinkuin Anna olisi katsonut häneen jostakin kauempaa, vaikka hän istui häntä niin lähellä, ja hän oli kiertänyt käsivartensa Annan hartioiden ympäri.</p></div> </div>