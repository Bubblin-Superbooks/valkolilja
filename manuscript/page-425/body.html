<div class="leaf flex"><div class="inner justify"><p>--- Kyllä, ajatukset tulevat yksinäisyydessä helposti ikäviksi, jos ei ole mitään tekemistä, joka haihduttaa pois, vastasi Lucia keveästi, peittääkseen sen yksinäisyyskammon tunnustuksen, joka oli sattunut häneltä pujahtamaan.</p><p>Annan miettivään katseeseen tuli jotakin tutkivaa. Hän tahtoisi oppia Lucialta kantamaan hivuttavaa surua niin, ettei se koskaan tulisi näkyviin.</p><p>Herkeämätön toiminta eri tahoilla näkyi olevan Lucian keinona. Mutta kun on liian heikko siihen, niin mitä silloin on tehtävä? Mutta kun on umpimielinen ja mietiskelyyn taipuvainen, niin ei voi paeta ajatuksia. Ainoa tapa niitä hallita on antaa niille suunta ylöspäin.</p><p>Anna nousi yht'äkkiä ylös.</p><p>--- Kuuluu ajamista. Luulen isän ja äidin tulevan kotiin.</p><p>--- Minkätähden nouset ylös? Etkö tohdi antaa heidän nähdä sinun makaavan.</p></div> </div>