<div class="leaf flex"><div class="inner justify"><p>Lucia katsoi häneen neuvotonna. Ei hän olisi koskaan uskonut, että Allanin rakastettavan pinnan alle piiloutui tällaista taipumatonta kovuutta.</p><p>--- Onko aivan mahdotonta saada teitä lupaamaan? kysyi Lucia vaikuttavasti.</p><p>--- Kuinka saattaisin antaa lupauksen, joka sotii sitä vastaan, mihin toisella taholla olen sitoutunut ja pannut kunniani pantiksi?</p><p>--- Te ette ole sitoutunut mihinkään, vakuutti Lucia innokkaasti. Hänen isänsä ei vaadi teitä tulemaan takaisin, hän vain sallii sen, jos silloin ajattelette, kuten nyt.</p><p>--- Kuten luultavasti tulen tekemään.</p><p>Sehän oli totta, hän ei rakastanut nyt eikä hänen tarvinnut senvuoksi tehdä sitä silloinkaan tullakseen jälleen. Toivottomin liikkein kääntyi Lucia Allanista ja rupesi kävelemään edelleen.</p><p>He tulivat Borgiin menevän tien haaraan.</p></div> </div>