<div class="leaf flex"><div class="inner justify"><p>--- Olen ollut Erikin luona viemässä hänelle kahvia ja lämpöispullaa.</p><p>--- Eikö hän sitten saa ruokaa Bergshamrassa?</p><p>--- Saa kyllä, mutta hyvältä sentään maistuu ylimääräinenkin kahvi.
Muutoin hän on tätä nykyä alinomaa nälkäinen.
--- Onko hänellä sitten vatsalaukun laajennus?</p><p>Anna nauroi.</p><p>--- Sitä en usko. Se on vain sitä, että hän on onnellinen saatuaan työtä, jota hän aina on ikävöinyt.</p><p>--- Vai niin, onni tuottaa siis ruokahalua? ihmettelen, miten onnen resepti kirjoitetaan?</p><p>Tohtorin harvinaisen tuttavallisuuden kehoittamana Anna oli tullut sisälle huoneeseen ja seisoi nyt tohtorin vieressä kirjoituspöydän ääressä.</p><p>--- Onnen resepti! toisti hän, mielenkiintoisesti miettien asiaa. Eikö se ole sitä, että tekee oikein?</p><p>Tohtori naurahti ivallisesti.</p></div> </div>