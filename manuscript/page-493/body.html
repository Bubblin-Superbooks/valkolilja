<div class="leaf flex"><div class="inner justify"><p>Luciasta tuntui, että voi olla totta, mitä Allan niin julkeasti ja avomielisesti sanoi, mutta se oli epämiellyttävä totuus. Hän ei kuitenkaan osannut suuttua enemmän; Allan meni niin pitkälle, että Lucian vihaa ei riittänyt.</p><p>Hän naurahti puoleksi närkästyneenä, puoleksi ikäänkuin todellakin olisi pitänyt Allania naurettavana.</p><p>--- Hyvä vain, ettemme ole turkkilaisia, sanoi hän jäykästi.</p><p>--- Emme, valitettavasti! huokasi Allan. Lucian viha lauhtui ja hän oli eniten taipuvainen käsittämään Allanin leikin kannalta, mutta Annaa ajatellessaan häneen koski.</p><p>--- Te olette mahdottoman erilaisia! Pikku raukka! pääsi häneltä.</p><p>--- Minuako tarkoitatte?</p><p>Lucia nauroi vasten tahtoaan Allanin ihastuneelle äänelle.</p></div> </div>