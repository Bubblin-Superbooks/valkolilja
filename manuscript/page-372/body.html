<div class="leaf flex"><div class="inner justify"><p>Samoin oli heidän tyynien, kodikkaiden iltojensa laita. Ensi aikoina Allan oli ollut täysin tyytyväinen istumaan kotona kahden kesken Annan kanssa, ja tämä, joka silloin nautti onnen täydellisyyttä, ei uneksinutkaan sitä mahdollisuutta, että Allan enemmän kuin hänkään voisi kyllästyä ja toivoa mitään vaihtelua. Mutta eräänä iltana Allan tuli kotiin kertoen ostaneensa heille teatteripiletit.</p><p>--- Tarvitsee joskus jotakin virkistystä, ja ajattelen, että sinua huvittaisi nähdä tämä kappale, se on kuulemma hauska ja hyvin viaton.</p><p>--- Oi, ei sinun olisi pitänyt tehdä sitä minun tähteni!</p><p>--- Miksei? Senhän toki ansainnet.</p><p>Hän otti Annaa leuan alta ikäänkuin hän olisi ollut lapsi, ja suuteli häntä.</p><p>--- Välitän niin vähän huveista. Hauskinta mitä tiedän on istua täällä kotona sinun kanssasi, vakuutti Anna sydämellisesti.</p></div> </div>