<div class="leaf flex"><div class="inner justify"><p>Ei niin, että hän olisi ajatellut tätä tietoisesti, mutta hänen vaistonsa sanoi sen hänelle.</p><p>--- Jospa kuitenkin puhuisit isän kanssa! Ehkäpä hän ymmärtäisi sinua paremmin kuin luulemme!</p><p>Poimu Erikin otsalla syveni uudelleen.</p><p>--- Siitä ei ole helppo puhua isän kanssa.</p><p>--- Mutta kuta kauemmas lykkäät sen, sitä vaikeammaksi se käy.</p><p>--- Tiedän sen — mutta en kuitenkaan saata tehdä sitä.</p><p>Pelkuruudesta ei johtunut, että Erik lykkäsi keskustelun isän kanssa ja työalan keskeyttämisen. Se johtui pikemmin isiltä peritystä sitkeydestä, joka huolimatta kaikesta tahtoo itsepäisesti ja viimeiseen asti pyrkiä eteenpäin kerran alkamallaan tiellä.</p><p class=" stretch-last-line ">Aurinko oli laskenut metsän taa, ja lumi hohti kylmän valkeana päivän hämärtyessä, kun sisarukset kääntyivät kotia kohti samaa tietä, jota olivat tulleet.</p></div> </div>