<div class="leaf flex"><div class="inner justify"><p class="no-indent  ">eikä hänellä ollut ollut aavistustakaan siitä; senvuoksi koski veljen tunnustus häneen syvästi. Mutta hänen tapansa ei ollut päivitellä, ja ehkäpä Erik juuri senvuoksi oli vaikeassa käännekohdassaan valinnut hänet uskotukseen.</p><p>--- Miksi et?</p><p>--- Minulla ei ole elävää uskoa.</p><p>--- Mutta Erik!</p><p>Erikin suorien kulmakarvojen välinen poimu syveni ikäänkuin vaoksi, ja hänen katseensa apeamielisyys muuttui synkkyydeksi.</p><p>Anna toivoi hänen liioittelevan, ja hän koetti saada Erikin huomaamaan sen.</p><p>--- Kyllä kai sinä toki uskot Jumalan olemassaolon? kysyi hän melkein taivuttavasti.</p><p>--- Tavallaan. Mutta se on kuollutta uskoa.</p><p>--- Eihän mitään kuollutta uskoa ole olemassa. Joko se on uskoa tai sitä ei ole ollenkaan.</p></div> </div>