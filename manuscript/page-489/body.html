<div class="leaf flex"><div class="inner justify"><p>--- Pidätkö tosiaankin hyvin paljon minusta? kysyi Lucia, ikäänkuin se yht'äkkiä olisi ollut hänestä hyvin kummallista.</p><p>--- Pidän, pidän paljon!</p><p>--- Mutta minkätähden oikeastaan?</p><p>--- Sitä en tiedä, tiedän vain, että pidän sinusta.</p><p>--- Tunteen laita on merkillinen, sanoi Lucia. Toisinaan ei voi ymmärtää, miksi ei voi pitää tästä tai tuosta, vaikka siihen olisi monta syytä. Ja sitten voi olla joku toinen, josta ei voi olla pitämättä, vaikka siihen ei ole mitään syytä.</p><p>--- Olisi hyvä, jos voisi joskus tuntea vähemmän, sanoi Anna väsyneesti.</p><p>--- Ethän kuitenkaan tahtone tuntea minua kohtaan vähemmän, sanoi Lucia hymyillen.</p><p>--- Oi en, en sinua kohtaan!</p><p>--- Ketä kohtaan sitten? pääsi Lucialta. Seuraavana hetkenä hän katui kysymystään.</p></div> </div>