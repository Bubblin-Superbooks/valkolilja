<div class="leaf flex"><div class="inner justify"><p>Annan silmät suurenivat, hän koetti arvailla ja arvasikin.</p><p>--- Onko se… Lucia?</p><p>Se oli hän.</p><p>Anna oli innoissaan kohottautunut puoleksi ylös, nyt hän painui takaisin sohvan pieluksille.</p><p>Äänenpaino, jonka Allan oli pannut verbin imperfektiin, jäi Annalta huomaamatta, mutta hän tunsi kuitenkin helpotusta. Hän ei ymmärtänyt, minkä vuoksi hänen mielestään oli niin paljon parempi, että se oli Lucia kuin että se olisi ollut joku muu.</p><p>--- Minkätähden et voinut saada häntä? kysyi hän muutaman minuutin äänettömyyden jälkeen.</p><p>Allan epäröi, mutta vain muutamia sekunteja. Anna oli pyytänyt hänen luottamustaan, hän saisi sen. Hän oli varma siitä, että jos Lucia olisi tiennyt heidän tilanteensa, hän olisi luvannut hänen kertoa Annalle tarinansa. Senvuoksi hän teki sen.</p></div> </div>