<div class="leaf flex"><div class="inner justify"><p class="no-indent  ">kiertyivät hänen silmiinsä, ja hän tuli niin merkillisen nöyräksi Lucian edessä. Lucian nuhtelu tuotti hänelle nautinnon ja ihastuksen tunteen. Hän palvoi häntä hänen ankaruutensa tähden.</p><p>Lucia hymyili tyynnyttävästi Unon liioittelevalle liikutukselle ja veti hiljaa kätensä pois.</p><p>--- Ei niin! sanoi hän lempeästi.</p><p>Uno suoristausi katsoen Luciaan uhmailevan antautuvin katsein.</p><p>--- Sanokaa minulle, mitä minun on tehtävä elämälläni! Tahdon tehdä, mitä te vain tahdotte, virkkoi hän.</p><p>Lucia ajatteli tuokion. Hän huomasi saaneensa Unon valtaansa. Hänen valtansa miehiin nähden ei näyttänyt väistyneen. Kaihoten hän ajatteli, kuinka paljon hän oli käyttänyt sitä väärin. Tässä hän nyt sovitukseksi tahtoi käyttää sitä oikein.</p><p>--- Tahdotteko tosiaankin? kysyi Lucia koetellen.</p></div> </div>