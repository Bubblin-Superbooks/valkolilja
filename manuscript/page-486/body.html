<div class="leaf flex"><div class="inner justify"><p class="no-indent  ">toivottavissa kaikkea, mihin vain hänen pyrkimyksensä tulisivat tähdätyiksi. Liisa ymmärsi häntä niin hyvin ja hänellä oli samat harrastukset kuin Erikillä.</p><p>Erik osui kohtaamaan sisarensa katseen, huomasi tulleensa ilmi, hymyili hieman ja nosti lasinsa.</p><p>--- Anna tahtoo juoda kanssamme, hän sanoi hiljaa Liisalle.</p><p>Tämä käsitti sen aivan luonnollisesti ja nosti hymyillen lasinsa. Anna oli heistä kolmesta ainoa, joka punastui.</p><p>--- Olet arvannut? sanoi Erik Annalle vähäistä myöhemmin, kun oli poistuttu ruokailuhuoneesta ja tultu ulos pihalle kahvia juomaan.</p><p>--- Ethän ole pahoillasi siitä?</p><p>--- En toki! Sinä olit ensimmäinen, joka onnittelit meitä, ja siitä olen iloinen.</p><p>--- Oletko puhunut hänen kanssaan?</p><p>--- Tein sen tulomatkalla tänne.</p></div> </div>